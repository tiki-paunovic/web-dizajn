Podele programskih jezika za web sajtove
U web programiranju postoji veliki broj markup, script i programskih jezika koji se koriste pri izradi sajtova. Prema mestu (lokaciji), gde se ti jezici izvršavaju, dele se na klijentske i serverske jezike.
Klijentski jezici se izvršavaju na strani klijenta tj. na korisničkom računaru. Ovi jezici su jednostavniji i manje tehnički zahtevni pa se lakše osigurava njihov rad na različitim performansama personalnih računara. Ovi jezici treba da budu nezavisni od strukture hardvera, operativnog sistema i korisničkih privilegija na tom računaru. Da bi ovi jezici imali grafički prikaz i da bi mogli da se realizuju potreban je poseban softver – web pregledač. Klijentski jezici su jednostavniji, sa manje ograničenja i pravila, pa samim tim i prostiji za upotrebu. 
U ovu grupu jezika spadaju HTML, CSS, JavaScript itd. 
Kompletan kod, koji je pisan kao klijentski jezik, korisnik može videti u izvornom obliku u web pregledaču ili u nekom tekstualnom editoru na svom računaru (vidi sliku 1.1).
Serverski jezici se izvršavaju na web serveru (Apache, IIS, nginx, Tomcat, Glassfish, Jboss itd.) i mogu da ostvare komunikaciju sa bazama podataka ili različitim tipovima tekstualnih i drugih fajlova. Na taj način, pored čitanja podataka, mogu da izvrše upis, promenu i brisanje podataka koji se trajno čuvaju. Serverski jezici najčešće služe za realizaciju pojedinih funkcionalnosti sajta, različite vrste bezbednosnih provera, generisanja dinamičkih sadržaja i slično. Iako deluju napredniji od klijentskih, serverski jezici ne mogu da prikažu korisniku rezultat svoga rada bez upotrebe klijentskih jezika. Na taj način, rezultat rada serverskih jezika se ugrađuje u klijentske, i tek tada web sajt funkcioniše kao celina. To znači, da se rezultat svakog serverskog jezika na kraju mora predstaviti kao HTML ili CSS kod. Na taj način korisnik na svom računaru nikada ne može da vidi originalni serverski kod, kao što to može sa klijentskim, nego vidi samo konačni rezultat njegovog rada. 
Primeri serverskih jezika su PHP, Python, ASP.NET, Java, Perl, Ruby, Python, server-side JavaScript (Node.js) itd.
